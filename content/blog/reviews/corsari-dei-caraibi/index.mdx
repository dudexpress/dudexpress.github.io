---
type: "review"
date: "2022-05-11"
writer: Dadi-Daddy
title: "Corsari dei Caraibi"
featureImage: cover.jpg
description: '"I''m gonna make you the princes of the New World!" (Flint, Black Sails)'
designer: Christian Marcussen - Kaspar Aagaard
publisher: ZMANgames - Asmodee Italia
mechanisms:
  - Setup variabile
  - Asimmetrico
  - Uso di dadi
  - Punti azione
  - Pick-up and deliver

score: 9
playing_time: 180min
playing_time_official: 180min
weight: 3
player_count: 4
player_count_official: "2-4"

sidebar_votes:
  - title: Complessità
    value: 4
  - title: Preparazione
    value: 3
  - title: Fortuna
    value: 4
  - title: Longevità
    value: 4
  - title: Componenti
    value: 5
  - title: Portabilità
    value: 3

sleeves:
  - amount: 254
    size: 45x68

dungeondice_url: https://www.dungeondice.it/1787-corsari-dei-caraibi.html
fantasia_url: https://fantasiastore.it/it/giochi-per-esperti/14558-merchants-marauders-eng.html
weega_url: https://www.weega.it/sale/1811/Merchants-&-Marauders
weega_future: false
---

<Setting>
  È l'epoca d'oro della navigazione caraibica e voi siete intraprendenti
  capitani al timone di una piccola nave. All'uscita del porto vi attendono
  grandi avventure, tra commercio e pirateria, missioni e dicerie, grandi
  ricchezze o somme rovine. Nel corso della vostra carriera potrete apportare
  migliorie al vostro veliero, o addirittura sostituirlo con uno più grande e
  potente. E mentre i vostri avversari competono con voi solcando i flutti, tra
  tempeste e uragani, a volte passerete pericolosamente vicino alla gittata dei
  rispettivi cannoni e allora… “Gun crews! At the ready!”
</Setting>

<img src="./game1.jpg" alt="Corsari dei Caraibi" />

<Rules>
  Predisposta la plancia con i numerosi segnalini (mercanti, merci, modifiche
  nave) e collocate le carte in prossimità di essa (tranne due carte missione,
  che vanno allocate nei relativi porti), il gioco può iniziare. Tutto ciò che
  avrete all'inizio sarà un capitano, una nave (fluyt o corvetta), una carta
  Gloria, 10 monete e un forziere. Le abilità del capitano, il suo porto
  d'origine e la sua nazionalità, le sue statistiche e quelle della nave
  iniziale influenzeranno la vostra carriera di pirata e/o mercante. Ogni turno
  sarà preceduto dalla rivelazione di un evento che determinerà il movimento dei
  capitani non giocanti presenti in mappa e avrà determinati effetti fino alla
  rivelazione dell'evento successivo (o anche più a lungo termine). Segue poi la
  fase delle azioni (<strong>Movimento, Avvistamento, Attracco</strong>), per
  svolgere le quali, in qualsiasi combinazione, i giocatori al proprio turno
  dispongono di tre punti azione. Con il <strong>Movimento</strong> potrete
  spostarvi sulla plancia comune, tra porti e aree di mare; l'
  <strong>Avvistamento</strong> prevede un tiro di dado e determinerà se potrete
  combattere con le altre navi o saccheggiare i mercanti in plancia; l'
  <strong>Attracco</strong>, infine, vi consentirà di svolgere le attività
  portuali:{" "}
  <em>
    Compravendita delle merci, Riparazione/Modifica/Miglioramento della vostra
    nave, Acquisto di una nuova nave, Reclutamento della ciurma, Acquisizione di
    Dicerie
  </em>{" "}
  o <em>Missioni</em> e, infine, <em>Deposizione</em> o <em>Prelievo di oro</em>{" "}
  in quantità segrete nel/dal vostro forziere.
  <br />
  Il gioco si vince accumulando 10 punti gloria: si ottiene un punto gloria ogni
  volta che si realizza un <em>raid mercantile epico</em>, una{" "}
  <em>vendita colossale</em> di merci, quando si vince un{" "}
  <em>conflitto navale</em> con un altro capitano, si realizza una{" "}
  <em>missione</em>, si verifica una <em>diceria portuale</em> e, per finire,
  con ogni <em>set di 10 monete</em> d'oro nel forziere, rivelato a fine
  partita. Nel corso del gioco potrete ottenere taglie che vi renderanno
  ricercati, assoldare specialisti sulla vostra nave, ritirarvi per iniziare una
  carriera più fortunata con una nuova nave e un nuovo capitano, se le cose si
  mettessero male, e (diverse volte) calare a picco con il vostro veliero.
  <br />
  La parte più emozionante (e aleatoria) del gioco è certamente il combattimento
  navale: un vero e proprio gioco dentro il gioco. Sì, perché entrando in
  contatto con gli altri giocatori e i capitani non giocanti (questi ultimi, se
  siete pirati o appartenete a una potenza ostile, vi daranno la caccia), si
  seguiranno delle regole specifiche: i capitani dichiareranno le loro azioni,
  si misureranno in sfide di <em>navigazione, spareranno con i cannoni</em>{" "}
  danneggiando la nave avversaria, la <em>abborderanno</em> affrontandosi in
  mischie furibonde o <em>fuggiranno</em>. La fortuna determinata dal lancio di
  dadi che caratterizza il combattimento dall'inizio alla fine può essere
  mitigata tramite i segnalini armi speciali, ma non eliminerà il brivido
  dell'american.
</Rules>

<img src="./game2.jpg" alt="Corsari dei Caraibi" />

<Feedback>
  Merchants and Marauders è un gioco lungo e monumentale, dalla componentistica
  sontuosa, che vale la pena giocare con un gruppo affiatato e in cerca di
  un'epica avventura ludica (ancora più epica - e ancora più lunga - se
  introducete l'espansione Mari della Gloria, che con i suoi undici moduli porta
  il gioco a un livello di verosimiglianza straordinario). Apparecchiare il
  tavolo e vedere quel blu caraibico vi trasporterà immediatamente tra i mari
  che avete sognato da quando eravate bambini leggendo Salgari o Stevenson.
  <br />
  Nel 2010, anno di pubblicazione della prima edizione del gioco, erano già
  usciti tre film a marchio Pirati dei Caraibi e l'analogia tra il titolo di
  Marcussen e Aagaard con la serie Disney di grande successo era per forza di
  cose inflazionata e imperante, qui in Italia: la stessa traduzione di
  “Merchants and Marauders” in “Corsari dei Caraibi” ammiccava al noto brand. Se
  però volessimo descrivere più correttamente l'ambientazione e l'aria che si
  respira in questo gioco, non si possono avere dubbi: la serie Black Sails si
  presta straordinariamente meglio. Non ci sono elementi di fantasy, si
  commercia e si combatte in un'ambientazione storica e{" "}
  <em>Mari della Gloria</em> introduce perfino il galeone del tesoro, che vi
  farà pensare alla Urca de Lima con la stessa ossessione di Flint.
  <br />
  Se non lo avete mai giocato, dovreste davvero provarlo: la curva di
  apprendimento non è altissima, ma se giocate le prime partite con chi ha più
  esperienza di voi vi mancheranno i trucchi del mestiere e patirete un po' la
  frustrazione di non fare punti gloria con altrettanta rapidità di altri.
  <br />
  Ma un vero capitano non si lascia intimidire, perciò… vento in poppa e
  spiegate le vele!
</Feedback>

<Instagram id="CdagoffDXfr" />
