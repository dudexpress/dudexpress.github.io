---
date: "2022-05-18"
writer: Dadi-Daddy
title: "Root"
featureImage: cover.jpg
description: La super-assimmetria che stavi cercando…senza le ventimila ore di partita alla Twilight Imperium
designer: Cole Wehrle
publisher: Leder Games - MSEdizioni
mechanisms:
  - Asimmetrico
  - Movimento su mappa
  - Maggioranze
  - Gestione mano
  - Setup variabile

score: 8
playing_time: 90min
playing_time_official: 60-90min
weight: 3
player_count: 4
player_count_official: "2-4"

sidebar_votes:
  - title: Complessità
    value: 4
  - title: Preparazione
    value: 3
  - title: Fortuna
    value: 3
  - title: Longevità
    value: 3
  - title: Componenti
    value: 4
  - title: Portabilità
    value: 3

sleeves:
  - amount: 107
    size: 63.5x88

dungeondice_url: https://www.dungeondice.it/18526-root.html
getyourfun_url: https://www.getyourfun.it/0304-root-giochi-da-tavolo-di-guerra.html
fantasia_url: https://fantasiastore.it/it/giochi-per-esperti/4214-root.html
mse_url: https://www.msedizioni.it/prodotto/root-un-gioco-di-potere-e-giustizia-nei-boschi/
---

<Setting>
  Un marchesato di gatti autoritari e militarizzati; una dinastia di aquile
  fissate con l'equilibrismo legislativo; un'alleanza di varie creature del
  bosco oppresse e in procinto di scatenare una rivolta; una setta di
  religiosissime lucertole con tendenze suicide; una compagnia di castori
  barcaioli, mercatanti e mercenari; una congrega di corvi congiurati e
  dinamitardi; un ducato di talpe guerrafondaie con la mania del controllo;
  vagabondi e vagabot amici di tutti e di nessuno; un plotone di tassi corazzati
  con la passione per l'antiquariato; un battaglione di topi umorali con
  ambizioni da piromani. Dopo lo scontro, i boschi non saranno più gli stessi…
</Setting>

<img src="./game1.jpg" alt="Root" />

<Rules>
  Dopo aver assegnato le fazioni e il primo giocatore, vengono distribuite le
  carte iniziali (3 a testa) e si procede alla predisposizione dei componenti:
  quelli dello scenario e quelli delle singole fazioni in partita, dalle quali
  dipenderà la collocazione sulla mappa dei presidi, degli edifici e delle unità
  iniziali.
  <br />
  Diciamo subito che Root è un gioco strutturalmente asimmetrico e non ignoriamo
  l'elefante nella stanza: la spiegazione del regolamento, se si tenesse conto
  di questa peculiarità, richiederebbe molto tempo e scoraggerebbe i più. A dire
  il vero, spiegare in dettaglio il funzionamento di tutte le fazioni non
  servirebbe a granché in vista della prima partita, durante la quale i
  giocatori saranno più concentrati a capire il funzionamento della fazione che
  stanno giocando, che non a osservare quanto staranno facendo gli altri. Sin da
  subito, invece, si trarrebbe un utile imparando le regole comuni a tutte le
  fazioni e a interpretare una plancia in generale: ed è proprio ciò che faremo
  in questa sede, in modo evidentemente incompleto, ma in questo senso ci sembra
  che il regolamento del gioco si presti agevolmente a una consultazione a mo'
  di glossario per tutto quanto si sarà omesso.
  <br />
  Tutte le fazioni sono strutturate alla stessa maniera: ciascuna ha la propria
  scheda, che prevede uno specifico setup, la propria riserva di miniature,
  carte e/o segnalini. Ogni fazione svolge il proprio turno eseguendo in un
  certo ordine una serie di azioni. Le azioni si susseguono nel corso di tre
  fasi chiamate per tutti allo stesso modo (<strong>Alba</strong>,{" "}
  <strong>Giorno</strong>, <strong>Crepuscolo</strong>), ma la cui connotazione
  dipende evidentemente in modo specifico dalla fazione che si sta giocando. Ad
  esempio, durante l'Alba la <em>Marchesa de Gattis</em> posiziona un segnalino
  legna in ogni segheria, la <em>Dinastia delle Aquile</em> svolge gli ordini
  d'emergenza, aggiunge nuove carte al decreto e colloca sulla mappa un nuovo
  posatoio, l'<em>Alleanza dei Boschi</em> svolge la rivolta e ottiene supporto,
  il <em>Vagabondo</em> riattiva oggetti esauriti e si può muovere tramite la
  scorciatoia, e così via.
  <br />
  Per tutte le fazioni, svolgere certe azioni consentirà di sbloccare nuove
  opzioni e possibilità sulla scheda della fazione stessa, così come la gestione
  della mano di carte personali e dal mazzo comune incrementerà le possibilità
  strategiche. Vi sono poi azioni comuni a tutte le fazioni, come muoversi sulla
  mappa, attaccare gli avversari (la parte più aleatoria del gioco) o far
  produrre le carte della propria mano per ottenere effetti immediati o
  permanenti. Anche per ottenere punti vittoria ogni fazione segue modalità che
  le sono peculiari, e anche in questo caso ci sono modalità comuni a tutte le
  fazioni per ottenere punti: ad esempio, tutti possono fare punti rimuovendo
  edifici e segnalini avversari dalla mappa o costruendo gli oggetti indicati
  sulle carte, ma solo la Marchesa otterrà punti posizionando nuovi edifici
  sulla mappa.
  <br />
  È evidente che per avere idea di cosa stia accadendo nel gioco durante tutti
  questi passaggi bisognerebbe conoscere nel dettaglio tutte le azioni
  possibili, non solo quelle comuni: una padronanza che arriverà necessariamente
  solo col tempo. Per chi si avvicina al gioco per la prima volta, perciò, è
  consigliabile concentrarsi innanzitutto sulla corretta esecuzione delle azioni
  riportate sulla propria scheda: questo basterà a familiarizzare già nel corso
  del primo turno di gioco con le potenzialità della fazione che si sta
  giocando.
  <br />
  Ogni turno prosegue con i giocatori che eseguono nell'ordine le tre fasi della
  loro fazione e, quando hanno finito, passano al giocatore che segue. Vince il
  giocatore che raggiunge per primo 30 punti o, in alternativa, realizza la
  condizione di vittoria indicata su una carta Dominio attiva.
</Rules>

<img src="./game2.jpg" alt="Root" />

<Feedback>
  Root ha raggiunto quella notorietà e quel gradimento di pubblico di cui,
  immeritatamente, non ha goduto il suo predecessore, Vast. Ma oggi, con una
  certa distanza dalla sua pubblicazione, possiamo forse finalmente smetterla di
  considerare l'uno l'erede spirituale dell'altro, come ha invece sostenuto a
  lungo il campionario di recensori sparsi per la rete. Un'astuta strategia di
  marketing, in effetti, ha fatto da subito di Root agli occhi di molti
  giocatori una versione più riuscita del suo sfortunato antecedente, lasciando
  credere ai polli (non a caso unica fazione assente da questi popolatissimi
  boschi) che si trattasse di un gioco adatto anche ai principianti.
  <br />
  Chiamiamo, invece, le cose col loro nome: Vast è fondamentalmente un dungeon
  crawler pesantemente asimmetrico, dove la tattica spadroneggia e il dungeon
  stesso prende vita, “masterizzando” la partita dei suoi antagonisti; Root è
  chiaramente un soft wargame, altrettanto asimmetrico, ma dalla forte
  componente strategica. L'unico elemento che apparenti in qualche modo questi
  due titoli, oltre alla casa editrice, è pertanto l'esasperata, ostentata e
  riuscitissima super-asimmetria delle fazioni.
  <br />
  Ciò detto, Root è strepitoso. Richiede, non meno di Vast, una lunga fase di
  assestamento, fatta di tante partite con la stessa fazione, a cui dovranno
  seguire altrettante partite con tutte le altre fazioni. Perché, come
  giustamente è stato osservato, se non conoscerete le stangate che potranno
  arrivarvi dagli avversari, guarderete giocare gli altri e vi sembrerà di dover
  lasciare avvenire le cose, senza capire fino in fondo cosa succede o quali
  siano le vostre reali possibilità per prendere in mano la vostra sorte.
  <br />
  Alla lunga, giocarlo senza espansioni renderà le quattro fazioni del base
  (Marchesa de Gattis, Dinastia delle Aquile, Alleanza dei Boschi e Vagabondo)
  alquanto ripetitive. Anche così, però, dobbiamo riconoscere di essere di
  fronte a un titolo che merita di essere avvicinato e provato anche nel suo
  formato più essenziale, con la precisazione che la compagnia dei giocatori
  dovrebbe partire dalla medesima competenza del gioco, crescere compatta nella
  padronanza del suo potenziale… ed essere innamorata del suo splendido artwork.
</Feedback>

<Instagram id="CdswZl9jbZY" />
