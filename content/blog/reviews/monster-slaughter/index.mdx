---
type: "review"
date: "2022-05-06"
writer: Angelo M Pero
title: "Monster Slaughter"
featureImage: cover.jpg
description: "“Ti piacciono i film dell'orrore? Qual è il tuo preferito?”"
designer: Henri Pym
publisher: Ankama - 3 Emme Games
mechanisms:
  - Punti azione
  - Uso di dadi
  - Poteri variabili

score: 8
playing_time: 90min
playing_time_official: 45-60min
weight: 2
player_count: 5
player_count_official: "2-5"

sidebar_votes:
  - title: Complessità
    value: 3
  - title: Preparazione
    value: 5
  - title: Fortuna
    value: 4
  - title: Longevità
    value: 5
  - title: Componenti
    value: 5
  - title: Portabilità
    value: 4

sleeves:
  - amount: 174
    size: 63.5x88

dungeondice_url: https://www.dungeondice.it/12723-monster-slaughter.html
getyourfun_url: https://www.getyourfun.it/0537-monster-slaughter-giochi-avventura.html
pandoragames_url: https://pandoragames.it/collections/nuovo/products/monster-slaughter
---

<Setting>
  Una comitiva di adolescenti ha preso in affitto una casa nel bosco per tenere
  una piccola festa. Ma non si tratta di una casa nel bosco qualsiasi, bensì di
  “quella casa nel bosco”. E, appena calerà la notte, delle oscure presenze si
  imbucheranno al party più sanguinoso dell'anno! <br />
  In Monster Slaughter non sarete i tipici protagonisti di un film horror slasher.
  Al contrario: interpreterete le diaboliche creature che daranno loro la caccia.
  Ogni giocatore assumerà il ruolo di una famiglia di mostri e si contenderà con
  gli avversari le succulente prede, in un gioco del gatto e del topo al cardiopalma
  in cui le giovani vittime tenteranno di sfuggirvi, di opporvisi, di nascondersi.
  <br />
  L'obiettivo è stanare quanti più invitati possibile prima che sorga il sole. Ma,
  come ben saprete, ci sono delle regole! Tutti sanno chi è il primo a morire. Oppure
  no?
</Setting>

<img src="./game1.jpg" alt="Monster Slaughter" />

<Rules>
  Ad ogni giocatore viene assegnata una famiglia di mostri composta da 3 carte
  personaggio e dalle relative miniature. Ogni tipo di personaggio ha a
  disposizione le stesse azioni, ma ogni famiglia di mostri ha un'abilità
  caratteristica. I giocatori provano quindi (in segreto) a predire l'ordine in
  cui le vittime moriranno e scelgono la loro preda preferita. Si monta quindi
  il tabellone, si compongono i mazzi delle stanze della casa, sulla cima dei
  quali ci saranno le carte delle vittime.
  <br />
  La partita inizierà con i giocatori che spieranno le stanze della casa
  dall'esterno, per farsi un'idea di dove si trovano le vittime. Quindi, senza
  ulteriori indugi, sfonderanno la porta e s'introdurranno nella catapecchia per
  dare inizio al banchetto.
  <br />
  Ogni personaggio, come anticipato, ha a disposizione un certo numero di azioni
  e di dadi azione durante il proprio turno. È possibile sfondare le porte per
  aprirsi il passaggio verso un'altra stanza (questo costringerà le vittime a
  nascondersi nella stanza, e quindi il mazzo sarà mescolato). Si possono anche
  spiare le stanze vicine, guardando segretamente la prima carta del mazzo, o
  anche ispezionare la stanza in cui il personaggio si trova, pescando tante
  carte quanti saranno i successi sui dadi azione. Se si pesca una vittima, la
  sua carta è rivelata e la pedina compare nella stanza. Quando una vittima è
  scoperta, è possibile attaccarla. Ma non così in fretta: i mostri avversari
  possono decidere di aiutare le vittime, lanciando loro delle armi per
  difendersi con i dadi reazione. Inoltre, i mostri possono spaventare le
  vittime per farle spostare da una stanza all'altra, per farle cadere
  direttamente nelle loro fauci o, al contrario, per salvarle dalle grinfie
  degli avversari.
  <br />
  Quando l'ultima vittima sarà sbudellata o la notte sarà passata, è il momento
  di tirare le somme e di capire qual è stata la famiglia più cruenta. Ferire le
  vittime vi darà dei punti. Dare loro il colpo di grazia? Più punti. Indovinare
  l'ordine in cui muoiono? Altri punti. Uccidere la preda prescelta? Molti più
  punti! E si capisce: chi ha più punti è dichiarato il vincitore.
</Rules>

<img src="./game2.jpg" alt="Monster Slaughter" />

<Feedback>
  L'aspetto che più colpisce di Monster Slaughter sono i materiali. Il tabellone
  di gioco, infatti, è costituito dal fondo della scatola stessa, che simulerà
  la casa nel bosco. Le miniature, peraltro molto ben dettagliate, sono colorate
  (a tinta unita) in maniera diversa per ogni famiglia di mostri, rendendole
  immediatamente distinguibili dalle altre.
  <br />
  In quanto al genere, parliamo di un american molto snellito, adatto anche a
  famiglie (a cui piaccia il genere), quindi essenzialmente un gioco molto
  ambientato e con un'alta componente aleatoria. Il regolamento si spiega in una
  manciata di minuti ed è piuttosto intuitivo, il che lo rende, nonostante la
  mole e la durata, un ottimo (kind of) party game, adatto anche a giocatori
  inesperti. Le meccaniche, infatti, sono poche e ben interconnesse tra di loro:
  spendo l'azione, lancio i dadi, risolvo l'azione in base ai successi. Altri
  elementi, come le carte oggetto e gli eventi, aggiungono un po' di pepe al
  mix.
  <br />
  Nonostante l'ambientazione horror, l'atmosfera che si respira al tavolo è di
  pura caciara. Ci sono sicuramente delle strategie da dover mettere in atto per
  assicurarsi il maggior numero di punti, e a volte si dovrà sacrificare
  un'opzione per ottimizzarne un'altra. Ma tutta la tensione è sciolta dal
  rollare dei dadi e dalle grida di esultanza dei giocatori che banchettano
  sulle vittime o di frustrazione per essersele lasciate scappare. In questo
  senso, il flusso di gioco può essere abbastanza imprevedibile da partita a
  partita e, con l'eccezione di pochi punti saldi, sarà in definitiva regolato
  dalle previsioni dell'ordine di morte fatte dai giocatori, dalle carte pescate
  e, ovviamente, dai risultati dei dadi. Con lo stesso player count, abbiamo
  fatto partite da 2 ore come da 45 minuti.
  <br />
  Il gioco presenta una modalità base e diversi scenari, ciascuno con nuovi
  personaggi ma anche con intere e inedite meccaniche, il che ne assicura
  l'ottima longevità.
  <br />
  Poche sono le grinze: un set-up piuttosto laborioso, anche a livello manuale,
  e l'altissima dose di fortuna potrebbero renderlo un titolo non adatto a tutti
  (o che non si apparecchia troppo volentieri); il regolamento, inoltre, non è
  sempre molto chiaro sulla risoluzione di alcune azioni o sulla loro
  interazione, e spesso la risposta migliore è affidarsi all'intuito, al “come
  ha più senso che funzioni”. Il difetto principale del gioco, in realtà, è un
  flusso ripetitivo, dato da un pool di azioni tutte sempre disponibili, e
  limato dalla sola presenza delle carte Evento e di alcune carte azione.
  Ciononostante, il suo appeal visivo parecchio accattivante e lo scorrere di
  adrenalina dato dal rotolare dei dadi ne fanno sicuramente un gioco perfetto
  per una serata da trascorrere in leggerezza.
</Feedback>

<Instagram id="CdNnM5kDtKn" />
