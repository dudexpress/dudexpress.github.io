---
redirect_from:
  - /sherlock-holmes-consulente-investigativo/
date: "2022-01-19"
writer: Dadi-Daddy
title: "Sherlock Holmes Consulente Investigativo: Gli Irregolari di Baker Street"
featureImage: cover.jpg
description: The game is afoot!
designer: Dave Neale - Gary Grady - Suzanne Goldberg
publisher: Space Cowboys - Asmodee
mechanisms:
  - Deduzione

score: 8
weight: 3
player_count: 4
player_count_official: 1-8
playing_time: 3h
playing_time_official: 60-120min

sidebar_votes:
  - title: Complessità
    value: 3
  - title: Preparazione
    value: 1
  - title: Fortuna
    value: 3
  - title: Longevità
    value: 1
  - title: Componenti
    value: 4
  - title: Portabilità
    value: 3

dungeondice_url: https://www.dungeondice.it/24583-sherlock-holmes-ci-gli-irregolari-di-baker-street.html
getyoutfun_url: https://www.getyourfun.it/03817-sherlock-holmes-consulente-investigativo-gli-irregolari-di-baker-street-giochi-di-investigazione.html
fantasia_url: https://fantasiastore.it/it/cooperativi/10229-sherlock-holmes-consulente-investigativo-gli-irregolari-di-baker-street.html
blasone_url: https://www.blasoneshop.it/catalogo-asmodee/sherlock-holmes-consulente-investigativo-gli-irregolari-di-baker-street-72-1079
---

<Setting>
  Londra, ultimo quarto del XIX secolo. La città dominatrice del mondo si
  schiude sotto i vostri occhi, mentre crimini efferati, subdoli e
  raffinatissimi avvengono in ogni suo anfratto. Sono i tempi della Queen
  Victoria… Sono i tempi di Jack the Ripper… Sono i tempi di Sherlock Holmes! E
  voi non potreste cascare meglio: nei panni dei{" "}
  <strong>collaboratori ufficiosi</strong> del celebre detective, e del suo
  fidato Watson, sarete incaricati di svolgere indagini sul campo e, dopo lunghe
  ricerche, potrete infine cimentarvi con le elucubrazioni del maestro.
  Preparatevi a esercitare la logica, a farvi insospettire dal più piccolo
  dettaglio e a spremervi le meningi per superare il più grande investigatore di
  tutti i tempi!
</Setting>

<img src="./game1.jpg" alt="Sherlock Holmes Consulente Investigativo" />

<Rules>
  La fortunata serie investigativa conta attualmente 4 box indipendenti: “I
  delitti del Tamigi e Altri casi”, “Carlton House e Queen's Park”, “Jack lo
  Squartatore e Avventure nel West End” e “Gli irregolari di Baker Street”. Le
  immagini qui presenti si riferiscono a quest'ultima confezione e, anche se
  idealmente la nostra recensione le abbraccia tutte e quattro, “Gli Irregolari
  di Baker Street” (la più recente) costituisce di fatto una{" "}
  <strong>versione migliorata del sistema di gioco</strong>.
  <br />
  Ogni scatola contiene 10 casi, più o meno indipendenti tra loro. Il vostro
  scopo è quello di risolvere ogni caso nel minor numero di piste possibili,
  battendo sul tempo Sherlock Holmes stesso.
  <br />
  Fate bollire il tè, leggete l'introduzione, annotate i dati e ragionate con
  astuzia: sceglierete poi una pista dopo l'altra, leggendone il contenuto al
  paragrafo corrispondente, fino a trovare le informazioni che riterrete
  necessarie a risolvere il caso. Usate la carta di Londra per visualizzare le
  distanze e gli spostamenti, a volte utili a verificare un alibi; i giornali
  come fonte stimolante di notizie; l'annuario per localizzare gli indiziati; la
  lista dei consulenti per focalizzare meglio le vostre indagini; il tè… beh,
  per restare svegli un po' più a lungo (e perché fa tanto British).
  <br />
  Quando sarete pronti, potrete consultare la lista di domande posta in fondo a
  ciascun libretto e, in base alle vostre risposte, guadagnerete un certo
  ammontare di punti. Tenete a mente, però, che perderete punti per ogni pista
  consultata in eccesso rispetto a quelle con cui Sherlock avrà risolto il caso.
  Battere Holmes è veramente difficile… ma non impossibile! Buona caccia: «The
  game is on!»
</Rules>

<img src="./game2.jpg" alt="Sherlock Holmes Consulente Investigativo" />

<Feedback>
  Dopo aver visto tante trasposizioni sul grande e sul piccolo schermo,
  soprattutto di recente, è difficile impedirsi di proiettare su questo titolo
  la vivace immaginazione e le aspettative che altri prodotti a tema analogo
  possono stimolare. Certo che, se avete almeno letto l'opera integrale di Conan
  Doyle, visto lo scoppiettante Sherlock Holmes di Robert Downey Junior e quello
  brillantemente sociopatico di Benedict Cumberbatch, quello belloccio e
  indulgente di Henry Cavill e quello meno fortunato, decadente e distopico, di
  Henry Lloyd-Hughes, vi troverete spesso ad avere aspettative, soprattutto in
  qualche caso, che vi porteranno a fantasticare sulle trame forse più del
  necessario. Ma questo, a ben vedere, non è un difetto: anzi, agli amanti del
  genere il gioco apparirà quasi come un <strong>glorioso pastiche</strong>, in
  cui elementi di ambientazione paralleli arricchiranno uno sfondo comune. Non
  dimentichiamo, poi, che abbiamo a che fare con una reinterpretazione
  squisitamente fedele del classico di Conan Doyle (con i suoi margini di
  autonomia, s'intende), che porta nelle nostre case il brivido della caccia
  all'uomo e lo fa mettendoci a confronto con il più grande segugio di tutti i
  tempi. E che dire della qualità straordinaria dei materiali? A tratti vi
  sembrerà davvero di trovarvi nello studiolo del 221B di Baker Street o per le
  strade della Londra d'età vittoriana, e gongolerete mentre realizzate quanto
  il gioco spicchi per immersività tra quelli dello stesso genere attualmente in
  circolazione.
  <br />
  Pur nascendo come cooperativo, volendo adattare un po' il regolamento a
  seconda delle esigenze “domestiche” di chi lo gioca, è possibile sperimentarlo
  come competitivo, anche a squadre, cosa che a quel punto giustifica più
  facilmente la quantità di giocatori ammessi (1-8). Asmodee, peraltro, mette a
  disposizione sul suo sito un kit per il gioco a distanza: insomma, un titolo
  anche a prova di distanziamento! Cos'altro c'è da aggiungere?
  <br />È <strong>impossibile</strong> non innamorarsi di questo gioco. È <strong>
    impossibile
  </strong> lamentarsi della scarsa rigiocabilità dei singoli casi (date le sempre
  più pregiate espansioni). È <strong>impossibile</strong> non restare ammaliati
  da un classico sempreverde. E, come dice Holmes (quello originale), «Una volta
  eliminato <strong>l'impossibile</strong>, ciò che resta, per quanto improbabile,
  deve essere la verità». Elementare, no?
</Feedback>

<Instagram id="CY6ErJAlcMU" />
