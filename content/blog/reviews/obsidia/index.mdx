---
type: "review"
redirect_from:
  - /obsidia/
date: "2022-03-18"
writer: Bruno
title: Obsidia
featureImage: cover.jpg
description: Una lotta all'ultimo incantesimo nelle oscure terre di Obsidia…
designer: Josh Beck
publisher: Play Particle
mechanisms:
  - Gestione mano
  - Mappa modulare
  - Combattimento risolto con carte
  - Maggioranze

score: 6
weight: 1
player_count: 3
player_count_official: "1-4"
playing_time: 90min
playing_time_official: 90min

sidebar_votes:
  - title: Complessità
    value: 2
  - title: Preparazione
    value: 2
  - title: Fortuna
    value: 4
  - title: Longevità
    value: 2
  - title: Componenti
    value: 3
  - title: Portabilità
    value: 3

sleeves:
  - amount: 84
    size: 63.5x88
---

<Setting>
  Originariamente Obsidia era un “reame prigione” dove rinchiudere esseri
  pericolosi provenienti da diversi mondi, sotto il vigile sguardo dei custodi.
  Con il passare dei millenni si formarono colonie e addirittura imperi, in
  un'inquieta ma costante pace. Un giorno però la luce svanì, lasciando il reame
  nell'oscurità, e i custodi smisero di esercitare il loro controllo. Le fazioni
  più potenti cominciarono allora a combattere per la supremazia, cercando di
  accaparrarsi le città, gli ultimi posti abitabili e non immersi in quella
  imperscrutabile oscurità.
</Setting>

<img src="./game1.jpg" alt="Obsidia" />

<Rules>
  Ogni giocatore impersona una delle 4 fazioni disponibili, ognuna con un mazzo
  composto da 20 carte uniche e votate più ad un aspetto piuttosto che ad un
  altro (attacco, difesa, manipolazione degli avversari o dei turni di gioco).
  <br />
  Scelta la fazione si costruisce l'iniziale mondo di gioco tramite delle
  tessere neutrali, piazzando anche le basi di partenza delle fazioni. Ogni
  partita vedrà quindi una plancia differente, e il posizionamento delle proprie
  capitali potrà risultare decisivo. <br />
  Terminato ciò, si può cominciare: ogni turno i giocatori svolgono in sequenza 6
  fasi: piazzare una nuova tessera terreno presa dalla propria riserva, reclutare
  una pedina, muovere tutti i propri uomini in gioco, risolvere eventuali battaglie
  e infine giocare carte magia che non possono essere giocate in altre fasi. Queste
  ultime hanno, infatti, un'icona che mostra quando possono essere giocate, in base
  a cosa influenzano: il movimento solo durante la fase 3, i combattimenti durante
  la fase 4 e così via. <br />
  Quando si esauriscono le tessere terreno di tutti i giocatori, colui che
  controlla più città vince la partita.
</Rules>

<img src="./game2.jpg" alt="Obsidia" />

<Feedback>
  Quando ho finanziato il progetto su Kickstarter ammetto che ero stato colpito
  principalmente dall'ambientazione, dalle pedine e dalle illustrazioni,
  soffermandomi meno sulle meccaniche di quello che pareva un piccolo “dudes on
  a map”. Pur partendo da buoni presupposti, il gioco si perde sotto alcuni
  importanti aspetti. Tra questi spiccano i poteri delle carte, che in molti
  casi sono esagerati: si va dal vincere istantaneamente una battaglia, allo
  spostare 2 capitali, all'uccidere tutti gli omini su una tessera e così via.
  Il gioco risulta quindi non tanto un misto tra pianificazione delle mosse e
  delle carte da giocare, quanto piuttosto una battaglia a chi fa la
  “cattiveria” più grossa. A questo si aggiunge una forte presenza dell'alea:
  dal posizionamento iniziale delle città e delle capitali, reso poco tattico
  dal dover seguire determinate regole, ai combattimenti a suon di dadi, alla
  pesca stessa di carte e tessere terreno durante la partita.
  <br />
  Dal punto di vista dei materiali la situazione è ondivaga: le pedine in legno
  sono davvero apprezzabili, soprattutto quelle dei mostri, come anche le
  tessere terreno. Il punto dolente sono le carte: anche i loro disegni, come si
  evince da quelli mostrati sul progetto, dovevano essere davvero belli ed
  evocativi, ma purtroppo sono stati stampati con un contrasto troppo scuro. Il
  risultato è che di molte carte non si riconosce quasi nulla, nell'immagine.
  <br />
  In conclusione, Obsidia si presenta con una bella idea e soprattutto una bella
  ambientazione, ma entrambe si perdono in un gioco dalle meccaniche traballanti
  ed eccessivamente legate al caso.
</Feedback>

<Instagram id="CbPp4HPjvl-" />
